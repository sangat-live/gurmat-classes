# **ਗਉੜੀ ਬੈਰਾਗਣਿ ਮਹਲਾ ੩**

## **ਜਾਣ-ਪਛਾਣ**
'ਗਉੜੀ ਬੈਰਾਗਣਿ ਮ : ੩' ਨਾਂ ਦੀ ਰਚਨਾ ਸ੍ਰੀ ਗੁਰੂ ਅਮਰਦਾਸ ਜੀ ਦੁਆਰਾ ਰਚੀ ਗਈ ਹੈ। ਇਹ ਸ਼ਬਦ ਸ੍ਰੀ ਗੁਰੂ ਗ੍ਰੰਥ ਸਾਹਿਬ ਜੀ ਦੇ ਅੰਗ ੧੬੩ 'ਤੇ ਦਰਜ ਹੈ। ਇਸ ਸ਼ਬਦ ਵਿੱਚ ਗੁਰੂ ਸਾਹਿਬ ਮਨਮੁਖ ਦੇ ਚਰਿਤਰ ਨੂੰ ਉਘਾੜਦੇ ਹਨ ਜੋ ਹਉਮੈਂ ਦਾ ਸ਼ਿਕਾਰ ਹੋ ਕੇ ਪ੍ਰਭੂ ਤੋਂ ਦੂਰ ਹੋ ਜਾਂਦਾ ਹੈ ਅਤੇ ਜਨਮ-ਮਰਨ ਦੇ ਚੱਕਰ ਵਿੱਚ ਪਿਆ ਰਹਿੰਦਾ ਹੈ।

## **ਪ੍ਰਸੰਗ**

ਇਹ ਕਾਵਿ-ਸਤਰਾਂ ‘ਸਾਹਿਤਕ ਕਿਰਨਾਂ-2' ਨਾਂ ਦੀ ਪਾਠ-ਪੁਸਤਕ ਵਿੱਚ ਦਰਜ ਸ੍ਰੀ ਗੁਰੂ ਅਮਰਦਾਸ ਜੀ ਦੇ ਸ਼ਬਦ ‘ਗਉੜੀ ਬੈਰਾਗਣਿ ਮ : ੩ ਵਿੱਚੋਂ ਲਈਆਂ ਗਈਆਂ ਹਨ। ਇਸ ਸ਼ਬਦ ਵਿੱਚ ਗੁਰੂ ਸਾਹਿਬ ਮਨਮੁਖ ਬਾਰੇ ਦੱਸਦੇ ਹਨ ਕਿ ਉਹ ਹਉਮੈਂ ਦਾ ਸ਼ਿਕਾਰ ਹੋ ਕੇ ਪ੍ਰਭੂ ਤੋਂ ਦੂਰ ਹੋ ਜਾਂਦਾ ਹੈ ਅਤੇ ਜਨਮ-ਮਰਨ ਦੇ ਚੱਕਰ ਵਿੱਚ ਪਿਆ ਰਹਿੰਦਾ ਹੈ। ਪਰ ਜੇਕਰ ਜੀਵ ਤੇ ਪ੍ਰਭੂ ਦੀ ਬਖ਼ਸ਼ਿਸ਼ ਹੋ ਜਾਵੇ ਤਾਂ ਉਹ ਗੁਰੂ ਦੀ ਪ੍ਰਾਪਤੀ ਰਾਹੀਂ ਵਿਸ਼ੇ-ਵਿਕਾਰਾਂ ਤੋਂ ਛੁਟਕਾਰਾ ਪ੍ਰਾਪਤ ਕਰ ਲੈਂਦਾ ਹੈ।

## **ਵਿਆਖਿਆ**

```
ਮਨਮੁਖਿ ਗਰਬਿ ਨ ਪਾਇਓ ਅਗਿਆਨ ਇਆਣੇ ॥
ਸਤਿਗੁਰ ਸੇਵਾ ਨਾ ਕਰਹਿ ਫਿਰਿ ਫਿਰਿ ਪਛੁਤਾਣੇ ॥
```


**ਵਿਆਖਿਆ**- ਮਨ ਦੇ ਪਿੱਛੇ ਲੱਗਣ ਵਾਲੇ ਵਿਅਕਤੀ (ਮਨਮੁਖ) ਬਾਰੇ ਜਾਣਕਾਰੀ ਦਿੰਦੇ ਸ੍ਰੀ ਗੁਰੂ ਅਮਰਦਾਸ ਜੀ ਫ਼ਰਮਾਉਂਦੇ ਹਨ ਕਿ ਮਨਮੁਖ ਗਿਆਨ ਅਥਵਾ ਜੀਵਨ-ਜਾਚ ਤੋਂ ਸੱਖਣੇ ਭਾਵ ਅਗਿਆਨੀ / ਅੰਵਾਣੇ ਹੁੰਦੇ ਹਨ। ਉਹ ਹਉਮੈਂ (ਹੰਕਾਰ ਵਿੱਚ ਰਹਿਣ ਕਾਰਨ ਪਰਮਾਤਮਾ ਨੂੰ ਪ੍ਰਾਪਤ ਨਹੀਂ ਕਰ ਸਕਦੇ ਭਾਵ ਅਜਿਹੇ ਵਿਅਕਤੀਆਂ (ਮਨਮੁਖਾਂ) ਦਾ ਮੇਲ ਪਰਮਾਤਮਾ ਨਾਲ ਨਹੀਂ ਹੁੰਦਾ। ਹੰਕਾਰ ਵਿੱਚ ਰਹਿਣ ਕਾਰਨ ਉਹ ਸਤਿਗੁਰੂ ਦੀ ਸੇਵਾ ਨਹੀਂ ਕਰਦੇ ਅਥਵਾ ਉਸ ਦੀ ਸ਼ਰਨ ਵਿੱਚ ਨਹੀਂ ਪੈਂਦੇ। ਮਨ ਪਿੱਛੇ ਲੱਗ ਕੇ ਉਹ ਕੁਰਾਹੇ ਪਏ ਰਹਿੰਦੇ ਹਨ ਅਤੇ ਮੁੜ-ਮੁੜ ਪਛਤਾਉਂਦੇ ਹਨ।

```
ਗਰਭ ਜੋਨੀ ਵਾਸੁ ਪਾਇਦੇ ਗਰਭੇ ਗਲਿ ਜਾਣੇ ॥
ਮੇਰੇ ਕਰਤੇ ਏਵੈ ਭਾਵਦਾ ਮਨਮੁਖ ਭਰਮਾਣੇ ॥੩॥
```

**ਵਿਆਖਿਆ**- ਵਿਆਖਿਆ ਮਨਮੁਖ ਬਾਰੇ ਜਾਣਕਾਰੀ ਦਿੰਦੇ ਸ੍ਰੀ ਗੁਰੂ ਅਮਰਦਾਸ ਜੀ ਫ਼ਰਮਾਉਂਦੇ ਹਨ ਕਿ ਉਹ ਮੁੜ-ਮੁੜ ਗਰਭ ਜੂਨ ਭਾਵ ਜਨਮ-ਮਰਨ ਦੇ ਚੱਕਰ ਵਿੱਚ ਪਏ ਰਹਿੰਦੇ ਹਨ। ਵਾਰ-ਵਾਰ ਗਰਭ ਜੂਨ ਵਿੱਚ ਪੈ ਕੇ ਉਹ ਆਤਮਿਕ ਤੌਰ 'ਤੇ ਗਲ਼ ਜਾਂਦੇ ਹਨ । ਗੁਰੂ ਸਾਹਿਬ ਫਰਮਾਉਂਦੇ ਹਨ ਕਿ ਪ੍ਰਮਾਤਮਾ ਨੂੰ ਇਹੀ ਭਾਉਂਦਾ (ਚੰਗਾ ਲੱਗਦਾ ਹੈ ਕਿ ਮਨਮੁਖ ਇਸੇ ਤਰ੍ਹਾਂ (ਜਨਮ-ਮਰਨ ਦੇ ਚੱਕਰ ਵਿੱਚ ਹੀ) ਭਟਕਦੇ ਰਹਿਣ।

```
ਮੇਰੈ ਹਰਿ ਪ੍ਰਭਿ ਲੇਖੁ ਲਿਖਾਇਆ ਧੁਰਿ ਮਸਤਕਿ ਪੂਰਾ ॥
ਹਰਿ ਹਰਿ ਨਾਮੁ ਧਿਆਇਆ ਭੇਟਿਆ ਗੁਰੁ ਸੂਰਾ ॥
```
**ਵਿਆਖਿਆ**- ਗੁਰੂ ਸਾਹਿਬ ਫ਼ਰਮਾਉਂਦੇ ਹਨ ਕਿ ਮੇਰੇ ਪ੍ਰਭੂ ਨੇ ਜਿਸ ਵਡਭਾਗੇ (ਭਾਗਾਂ ਵਾਲੇ) ਮਨੁੱਖ ਦੇ ਮੱਥੇ 'ਤੇ ਧੁਰ ਦਰਗਹ ਤੋਂ ਬਖ਼ਸ਼ਿਸ਼ (ਮਿਹਰ) ਦਾ ਲੇਖ ਲਿਖ ਦਿੱਤਾ ਹੈ ਉਹ ਗੁਰੂ ਦੀ ਕਿਰਪਾ ਕਾਰਨ ਹਮੇਸ਼ਾਂ ਪਰਮਾਤਮਾ ਦਾ ਨਾਮ ਸਿਮਰਦਾ ਹੈ। ਉਸ ਨੂੰ ਹਰ ਤਰ੍ਹਾਂ ਦੇ ਵਿਚ ਵਿਕਾਰਾਂ ਤੋਂ ਬਚਾਉਣ ਵਾਲਾ ਸੂਰਮਾ ਗੁਰੂ ਮਿਲ ਜਾਂਦਾ ਹੈ।

```
ਮੇਰਾ ਪਿਤਾ ਮਾਤਾ ਹਰਿ ਨਾਮੁ ਹੈ ਹਰਿ ਬੰਧਪੁ ਬੀਰਾ ॥
ਹਰਿ ਹਰਿ ਬਖਸਿ ਮਿਲਾਇ ਪ੍ਰਭ ਜਨੁ ਨਾਨਕੁ ਕੀਰਾ ॥੪॥੩॥੧੭॥੩੭॥
```
**ਵਿਆਖਿਆ** - ਗੁਰੂ ਸਾਹਿਬ ਫ਼ਰਮਾਉਂਦੇ ਹਨ ਕਿ ਪਰਮਾਤਮਾ ਦਾ ਨਾਂ ਹੀ ਮੇਰਾ ਪਿਤਾ ਹੈ ਅਤੇ ਇਹ ਨਾਮ ਹੀ ਮੇਰੀ ਮਾਤਾ ਹੈ। ਇਹ ਬੜਾ ਹੀ ਮੇਰਾ ਰਿਸ਼ਤੇਦਾਰ ਅਤੇ ਭਰਾ ਹੈ। ਪਰਮਾਤਮਾ ਅੱਗੇ ਅਰਜੋਈ ਕਰਕੇ ਗੁਰੂ ਸਾਹਿਬ ਜੀਵ-ਰੂਪ ਵਿੱਚ ਕਹਿੰਦੇ ਹਨ ਕਿ ਹੇ ਪ੍ਰਭੂ ! ਆਪਣੇ ਨਿਮਾਣੇ ਦਾਸ ਨਾਨਕ ’ਤੇ ਬਖ਼ਸ਼ਿਸ਼ (ਮਿਹਰ) ਕਰਕੇ ਉਸ ਨੂੰ ਆਪਣੇ ਚਰਨਾਂ ਨਾਲ ਲਾਈ ਰੱਖ ।

## **ਕੇਂਦਰੀ ਭਾਵ**

ਮਨਮੁਖ ਸਤਿਗੁਰੂ ਦੀ ਸ਼ਰਨ ਵਿੱਚ ਨਹੀਂ ਆਉਂਦੇ ਸਗੋਂ ਕਰਾਹੇ ਪਏ ਰਹਿੰਦੇ ਹਨ। ਪਭ ਦੀ ਇੱਛਾ ਅਨੁਸਾਰ ਹੀ ਉਹ ਮੁੜ-ਮੁੜ ਜਨਮ-ਮਰਨ ਦੇ ਚੱਕਰ ਵਿਚ ਪੈਂਦੇ ਹਨ। ਪਰ ਜਿਸ ਵਡਭਾਗੇ ਮਨੁੱਖ ਦੇ ਮੱਥੇ 'ਤੇ ਪ੍ਰਭੁ ਧੁਰ ਦਰਗਾਹ ਤੋਂ ਹੀ ਬਖ਼ਸ਼ਿਸ਼ ਦਾ ਲੇਖ ਲਿਖ ਦਿੰਦਾ ਤੇ ਉਹ ਗੁਰੂ ਦੀ ਕਿਰਪਾ ਨਾਲ ਹਮੇਸ਼ਾਂ ਪ੍ਰਭੂ ਦਾ ਨਾਮ ਸਿਮਰਦਾ ਹੈ। ਉਸ ਨੂੰ ਹਰ ਤਰਾਂ ਦੇ ਵਿਸ਼ੇ-ਵਿਕਾਰਾਂ ਤੋਂ ਬਚਾਉਣ ਵਾਲਾ ਗੁਰੂ ਮਿਲ ਜਾਂਦਾ ਹੈ ।

----
<a class="anchor" onclick="window.history.back()"> &larr; ਪਿਛਲਾ </a>